# Lög JCI Lindar Junior Chamber International Lind

## 1. grein. Félagið

Félagið heitir Junior Chamber International Lind, skammstafað JCI Lind.  Félagið er aðildarfélag Junior Chamber International Íslands.

## 2. grein. Starf félagsins

Starf félagsins skal einkennast af einkunnarorðum Junior Chamber International Íslands. Tilgangur félagsins í anda einkunnarorðanna er að: 

- skapa tækifæri fyrir ungt fólk til að efla leiðtogahæfileika sína, félagslega ábyrgð, frumkvæði og þá samkennd sem nauðsynleg er til að stuðla að jákvæðum breytingum í heiminum. Hreyfingin starfar án tillits til stjórnmálaskoðana, trúarbragða, kyns, litarháttar eða þjóðernis.
- efla félaga sína með námskeiðahaldi og stjórnþjálfun.
- auka þekkingu félaga sinna í þjóðfélags- og alþjóðamálum.
- auka þjóðfélagslegan framgang félagsins og stuðla að framförum í samfélaginu.
- vinna í góðri samvinnu við Junior Chamber hreyfinguna hérlendis og erlendis að hvers kyns áhugamálum hennar. 

## 3. grein. Aðild

Félagar JCI Lind skulu vera á aldrinum 18 - 40 ára, þó er heimilt að ljúka starfsárinu sem viðkomandi verður fertugur á.

Fráfarandi forseti er einn undanþeginn þessu ákvæði.

## 4. grein. Félagar

Fullgildir félagar teljast þeir einir sem greitt eða samið hafa um árgjald sitt fyrir hvert ár er þeir starfa í félaginu.

Einungis fullgildir félagar hafa atkvæðarétt á fundum félagsins.

Við fertugt getur félagi orðið styrktarfélagi haldi hann áfram að borga félagsgjöld.

Senatorar og Styrktarfélagar geta tekið þátt í störfum félagsins eftir fertugt, þó án atkvæðaréttar.

## 5. grein. Félagatal

Félagið heldur félagatal og heldur utan um stig félaga sinna á JCI braut.

## 6. grein. Fundargerðir

Félagið heldur Gerðarbók, þar skulu fundargerðir vistaðar. Fundargerðir skal staðfesta á félagsfundi.

## 7. grein. Ákvörðunarvald

Æðsta vald félagsins er í höndum fullgildra félaga á aðalfundi. Á milli aðalfunda fer réttkjörin stjórn með vald félagsins.

## 8. grein. Stjórn

Stjórn félagsins skal skipuð 4-9 mönnum.
Allir utan fráfarandi forseta skulu kosnir til eins árs í senn og skipta þeir þannig með sér verkum:

- forseti
- ritari
- gjaldkeri
- allt að 4 varaforsetar, 1 fyrir hvert svið tækifærana
  - einstaklings
  - samfélags
  - viðskipta
  - alþjóðasamstarfs
- viðtakandi forseti, sé hann kjörinn í embætti
- fráfarandi forseti

Einstaklingur má aðeins gegna hverju ofangreindra embætta í eitt starfsár.

Kjósa skal forseta fyrst, þá ritara, síðan gjaldkera, varaforseta og síðast viðtakandi forseta sé hann í framboði.

Kjósa skal 2 skoðunarmenn reikninga félagsins.

## 9. grein. Kjörfundur

Kjörfundur skal haldinn eigi síðar en 31. október ár hvert.

Kjörfundur skal boðaður með sannanlegum hætti með viku fyrirvara, ásamt tilgreindri dagskrá.

Dagskrá kjörfundar skal í það minnsta innihalda:

1. Fundur settur.
2. Kosning fundarstjóra og fundarritara.
3. Kjörgengi fundarmanna og lögmæti fundarins staðfest.
4. Kynning frambjóðenda og fyrirspurnir til þeirra.
5. Kjör forseta.
6. Kjör ritara.
7. Kjör gjaldkera.
8. Kjör varaforseta.
9. Kjör viðtakandi forseta sé hann í framboði.
10. Önnur mál.
11. Fundargerð lesin og samþykkt.
12. Fundi slitið.

## 10. grein. Starf stjórnar

Starfstími kjörinnar stjórnar er frá aðalfundi til aðalfundar.

Stjórnin hefur heimild til að kalla sérhvern almennan félaga sér til aðstoðar um starfsemi félagsins.

Stjórnin skal skipuleggja og stýra starfi félagsins á starfsári sínu og fer hún með framkvæmda- og ákvörðunarvald félagsins.

Stjórnin skipar nefndir, stjórnar starfsemi félagsins og boðar til stjórnarfundar þegar henni telst vera þörf á.

Til að stjórnin sé ákvörðunarhæf þarf meirihluti stjórnar að vera mættur og þ.á.m. handhafi forsetavalds.	

Meirihluti atkvæða á stjórnarfundum ræður úrslitum, en falli atkvæði jöfn hefur forseti úrslitaatkvæði.

Prókúruhafar eru gjaldkeri og forseti. Stjórn einni er heimilt að skuldbinda félagið. Skuldbindingar umfram daglegan rekstur þarfnast samþykkis aukins meirihluta fullgildra félagsmanna.

Stjórnin ber ábyrgð gerða sinna fyrir aðalfundi og telst hann löglegur ef löglega er til hans boðað.

Stjórnin skipar fulltrúa á landsþing Junior Chamber International Íslands.

## 11. grein. Lögsögumaður

Forseti skipar lögsögumann félagsins við upphaf starfsárs.
Lögsögumaður má ekki sitja í stjórn félagsins.

## 12. grein. Hlutverk lögsögumans

Lögsögumaður upplýsir félaga og stjórn um túlkun laga félagsins sé þess óskað og sker úr um ágreining vegna þeirra.

Lögsögumaður er ábyrgur fyrir uppfærslu laga að loknum aðalfundi og að koma samþykktum lögum til stjórnar JCI Íslands.

## 13. grein. Aðalfundur

Aðalfundur skal haldinn í janúar ár hvert.

Á öðrum árstímum skal stjórnin boða til aukaaðalfundar, ef helmingur félagsins eða stjórn óskar þess með rökstuddri beiðni. Hann skal boðaður innan 2 vikna.

Dagsetningu aðalfunds skal tilkynna í fréttabréfi, vef félagsins eða með sambærilegum hætti að lágmarki 21 degi fyrir fund.

Aðalfund og aukaaðalfund skal boða með sannanlegum hætti, með viku fyrirvara ásamt tilgreindri dagskrá.
Hver fullgildur félagi sem er á skrá félagsins yfir almenna félaga hefur eitt atkvæði á aðalfundi.
Lagabreytingar má aðeins gera, að 2/3 hlutar atkvæðisbærra fundarmanna greiði þeim atkvæði.
Tillögur að lagabreytingum skal skilað til stjórnar eigi síðar en 14 dögum fyrir aðalfund og skulu þær sendar út með aðalfundarboði.
Aðalfundur velur sér fundarstjóra og fundarritara.

Dagskrá aðalfundar skal vera sem hér segir:

1. Fundarsetning
2. Kjör fundarstjóra og fundarritara
3. Tilgangur, takmark og einkunnarorð JCI Íslands lesin
4. Staðfest lögmæti fundarins og kjörgengi fundarmanna
5. Skýrsla stjórnar
6. Reikningar félagsins lagðir fram
7. Umræður um skýrslu stjórnar og reikninga
8. Reikningar félagsins bornir undir atkvæði
9. Lagabreytingar
10. Afhending viðurkenninga
11. Stjórnarskipti
12. Ávarp forseta
13. Ákveðin upphæð árgjalds, inntökugjalds og fjárhagsáætlun lögð fram
14. Kosning tveggja skoðunarmanna ársreikninga
15. Tilnefningar til starfa á vegum stjórnar
16. Önnur mál
17. Fundargerð lesin og samþykkt
18. Fundi slitið

## 14. grein. Starfsár

Starfsár og reikningsár félagsins er eitt ár, frá áramótum til áramóta.

## 15. grein. Styrktar og verkefnasjóður

Styrktar og verkefnasjóður JCI Lindar er myndaður úr því sem áður var Varasjóður JCI Lindar sem og hagnaði af landsþingi 2014. Upphæð sjóðsins var 800.000 kr. 1.1.2015.

Meðlimir JCI Lindar geta sótt um styrki til að sækja viðburði, akademíur og þing á vegum JCI hreyfingarinnar, svo sem heimsþing eða European Academy.

Meðlimir í JCI Lind geta sótt um styrki vegna verkefna á vegum JCI sem samrýmast tilgangi JCI Lindar samanber 2. gr. þessara laga.

Að hámarki er heimilt að veita 30% af höfuðstól sjóðsins eins og hann er 1. janúar í styrki á hverju starfsári. 

Styrktarbeiðnir þurfa að vera samþykktar með 2/3 atkvæða stjórnar til að teljast samþykktar.

Ef stjórn félagsins hyggst veita styrki umfram hámark af höfuðstól sjóðsins, skal stjórnin boða til félagsfundar.

Tillagan skal send með fundarboði og borin upp á fundinum.
Tillagan telst samþykkt ef 2/3 atkvæðabærra fundarmanna greiða henni atkvæði.

Stjórn félagsins er heimilt að bæta við höfuðstól sjóðsins að fengnu samþykki aðalfundar.

## 16. grein. Reglugerðir

Heimilt er að kveða nánar á um starfsemi félagsins í reglugerð og skulu breytingar á þeim kynntar á félagsfundi.
Þær taka gildi þegar búið er að sýna félagsmönnum þær með sannanlegum hætti.

## 17. grein. Fundarsköp og landslög

Lög um félög og fundarsköp ráða þar sem fyrirmæli skortir í lögum þessum.

## 18. grein. Félagsslit

Ákvörðun um félagsslit skal tekin af tveimur fundum í röð, sem boða skal til eins og um aðalfund væri að ræða.
Til samþykktar þarf 2/3 hluta atkvæða á báðum fundum.
Á seinni fundinum skal tekin ákvörðun um ráðstöfun eigna.

Þessi lög voru samþykkt á aðalfundi JCI Lindar þann 15. janúar 2018 Ríkey Jóna Eiríksdóttir, ritari aðalfundar. Kjartan Hnasson, fundarstjóri aðalfundar.
